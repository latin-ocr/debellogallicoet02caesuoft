146 A. H1RT11

fuisset. His responsis datis, cum iis copiis, quas su-
pra scripsi, profectus est in Armeniam, locisque su-
perioribus iter facere instituit: nam cx Ponto a Co-
manis jugum editum silvestre est, pertinens in Arme-
niam minorem, quo Cappadocia finitur ab Armenia:
cujus itineris has esse certas opportunitates, quod in
locis superioribus nullus impetus repentinus accidere
hostium poterat, et quod Cappadocia, his jugis sub·
jecta, magnam commeatus copiam erat subministra·
tura.

XXXVI. Complures interim legationes Pharnaces
ad Domitium mittit, quae de pace agerent, regiaque
munera Domitio ferrent. Ea constanter omnia ad-
spernabatur ς nec sibi quidquam fore antiquius, quam
dignitatem populi Romani et regna sociorum recupe-
rare, legatis respondebat. Magnis et continuis itine-
ribus confectis, quum adventaret ad Nicopolim, (quod
oppidum positum in Armenia minore est, plano ipsum
loco, montibus tamen altis ab duobus lateribus objec-
tis, satis magno intervallo ab oppido remotis) castra
posuit longe a Nicopoli circiter millia passuum vu.
Quibus ex castris quum locus angustus atque impedi-
tus esset transeundus, Pharnaces in insidiis delectos
pedites omnesque paene disposuit equitcs; magnam
autem multitudinem pecoris intra ens fauces dissipari
jussit, paganosque et oppidanos in iis locis obversari:
ut, si amicus Domitius eas angustias transiret, nihil de
insidiis suspicaretur, quum in agris et pecora et homi-
nes animadverteret versari, tanquam amicorum adven·
tu; sin vero ut in hostium fines veniret, praeda diri-
pienda milites dissiparentur, dispersique caederentur.

XXXVII. Haec quum administraret, nunquam ta·
men intermittebat legatos de pace atque amicitia mit—

