82 DE BELLO CIVILI

locum, aliis comprehensis collibus, munitiones perfe-
cerunt.

XLVII. Erat nova et inusitata belli ratio, quum
tot castellorum numero, tantoque spatio, ct tantis
munitionibus, et toto obsidionis genere, tum etiam
reliquis rebus. Nam, quicunque alterum obsidere
conati sunt, perculsos atque infirmos hostes adorti,
aut proelio superatos, aut aliqua offensione permotos,
continuerunt, quum ipsi numero militum equitumque
praestarent: caussa autem obsidionis haee sere esse
consuevit, ut frumento hostes prohibeantur. At, con-
tra, integras atque incolumes copias Caesar inferiore
militum numero continebat, quum illi omnium rerum
copia abundarent: quotidie enim magnus undique na-
vium numerus conveniebat, quae commeatum suppor-
tarent3 neque ullus flare ventus poterat, quin aliqua
ex parte secundum cursum haberent. Ipse autem,
consumtis omnibus longe lateque frumentis, summis
erat in angustiis, Sed tamen hace singulari patientia
milites ferebant: recordabantur enim, eadem, se, su-
periore anno in Hispani-a perpessos, labore et patien-
tia maximum bellum confecisse: meminerant, ad A-
lesiam magnam, se, inopiam perpessos, multo etiam
majorem ad Avaricum, maximarum se gentium vic-
tores discessisse. Non, illis hordeum quum daretur,
non legumina recusabant: pecus vero, cujus rei sumÎ‡
ma erat ex Epiro copia, magno in honore habebant.

XLVIII. Est etiam genus radicis inventum ab iis,
qui fuerant cum Valerio, quod appellatur chara: quod,
admixtum lacte, multum inopiam levabat. Id ad si-
militudinem panis efficiebant. Ejus erat magna copia.
Ex hoc effectos panes, quum in colloquiis Pompeiani
famem nostris objectarent, vulgo in eos Jaciebant, ut
spem eorum minuerent.

